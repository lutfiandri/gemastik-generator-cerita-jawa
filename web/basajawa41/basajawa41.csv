,text_jw
0,"Nalika jaman kraton Demak, ana wong kang seneng tapa brata sing sekti mandraguna. Asmane priyayi iku yaiku Ki Kesdik Wacana. Panjenengane urip ijen lan tapa ana gua sacedhake gunung Sewu. Gunung mau dikupengi dening alas sing gung liwang Liwung. Mula gawat gawat kaliwat-liwat. Ewasemono papan mau minangka papan kang endah sesawangane, sarta subur loh jinawi apa kang tinandur mesthi bakal dadi. Ing sawijining dina wektu ana raja sing lagi mbebedhak kewan alas kang didherekake dening para senopati lan para prajurit. Yen bisa entuk kidang, bakal diolah lan dipangan ing alas mau, saperangan digawa menyang kraton. Papan tilase sing kanggo seneng-seneng banjur dijenengake desa Seneng. Nganti saprene papan mau isih ana. Bab mau nganti kepireng dening raja ing Demak. Mula banjur didhawuhi Raden Panji supaya sowan Ki Kesdik Wacana. Sang Raja ngersakake kidang-kidang pilihan bakal dienggo klangenan. Ki Kesdik banjur minangkani panyuwune Sang Raja. Kanthi kasektene Ki Kesdik nglebokake kidang-kidang mau ana sajrone bumbung petung banjur disumpeli. Bumbung mau banjur diaturake Raden Panji kanthi pesen, ""Raden Panji, bumbung iki isine kidang-kidang sing dikersakake Sang Prabu. Daklebokake ana ing bumbung supaya gampang digawa. Kajaba iku anggonmu tumeka kraton Demakisih adoh. Mula aja pati-pati dibukak yen durung ana ngarepe Sang Prabu Demak"". ""Inggih sendika dhawuh Sang Resi, kula badhe estokakeen sedaya dhawuhipun Sang Kesdik Wacana,"" ature Raden Panji tansah kebak urmat. Sajroning bali menyang Demak, penggalihe Sang Panji tansah tuwuh kepengin mangerteni geneya among bumbung sing diparingake, apa bisa kidang - kidang mau dilebokake ing jero bumbung. Ewasemono welinge Ki Kesdik tansah gawang - gawang ngalela ing penggalihe. Nalika ngliwati alas jati gung liwang-liwung kang sepi banget, Raden Panji tuwuh pepinginane mbukak bumbung. Nalika bumbung dibukak, dumadakan pating brubul ana kidang wolung pasang utawa enem belas cacahe padha mlayu mlebu ing alas. Raden Panji banjur eling lan enggal ngoyak kidang - kidang mau."
1,"Saking cepete anggone mlayu, dumadakan kethune tiba nanging ora digatekake. Panjenengane tetep wurung ora bisa nyekel kidang - kidang mau. Raden Panji banget gelane yen ngelingi tumindake kang sembrana mau. Atine ora jenjem kepara lemes dumes awake, ora ngerti apa sing kudu ditindakake. Yen bali menyang Demak, Sang Prabu mesti duka. Dene yen bali menyang papane Ki Kesdik ora wani ngadhepi dukane Ki Kesdik. Ki Kesdik pirsa sakabehe lelakone Sang Panji, mula enggal - enggal nusulSang Panji. Ing alas Ki Kesdik nemu kethune Sang Panji. Mula papan mau banjur dijenengake ""Wana Kethu"". Nganti saprene papan mau diarani Wana Kethu. Ora antara suwe, Ki Kesdik Wacana nemoni Raden Panji. Kanthi gragapan lan kaget Raden Panji sujud nyuwun pangapura lan pasrah. Senajan wis diapura, nanging luput tetep dipatrapi paukuman. Wiwit iku Raden Panji disebdakake dadi Kidang Wulung sing nunggu ing alas jati. Satemene kidang Wulung nangis nggelani lelakon lan nyuwun dijabel kabeh ngendikane Ki Kesdik. Nanging wis ora bisa maneh. Mula wiwit iku Kidang Wulung sing mimpin ing alas Kethu. Ki Kesdik banjur nerusake laku tekan ing gumuk kang endah. Ana ing papan mau banjur dijenengake Gunung Giri. Ing papan iku uga, Sunan Giri banget nggumun marang endahe sesawangan Gunung Giri l;an alas sakiwa tengene. Mula papan mau dijenengake Wonogiri. Wana tegese alas, Giri tegese gunung. Nganti saiki papan mau dadi Kutha Wonogiri."
2,"Rikala jaman semana para wali nyebarake agama Islam ing tlatah Jawa, sakdurunge kabeh nganut agama Hindu. Wektu iku panguwasa isih diwengku dening raja ing Majapahit yaiku Prabu Brawijaya V. Sakwetara wilayah kabupaten Rembang rikala semana isih akeh daerahe sing awujud alas. Penduduk uripe nggrombol ing padesan cilik tur sepi. Ing kahanan kang kaya mangkono teka nom-noman kang manggon ing alas kono banjur netep mbangun omah kang jarake saka pesisir lor antarane 10 km arah ngidul. Sakbanjure ing panggonan kang isih wujud alas kuwi, nom-noman lanang mau ngajak wong-wong kang ditemoni supaya melu nyinaoni lan nglakoni syariat Islam. Tambah dina tambah akeh wong-wong sing melu pangajake pengembara mau kang ora liya sawijining Syayid. Padesan kang maune sepi sansaya suwe sansaya reja amarga akeh ditekani wong-wong manca saperlu meguru marang syayid. Sakwise ditekani wong-wong saka mancakang meguru marang Syayid, Syayid kuwi banjur netep manggon ing kono. Alas kang maune gung liwang Liwung ewah dadi desa kang gedhe, akeh penduduke. Cekak aosing crita, Syayid sing maune pengembara malih dadi panguwasa ing panggonan kang anyar. Banjur ora suwe dadi padesan kang rame. Sing diwenehi sebutan Syayidan. Kang ateges papan kang dipanggoni dening sawijining Syayid. Tindak tanduk lan subasitane Syayid patut kanggo tuladha kang becik kanggo warga sakiwa tengene. Sawijining dina Syayid nandang lara banjur tilar donya. Kabeh pengikute lan penduduk sakiwa tengene ngelingi lelabuhane Syayid sing apik, senadyan wis tilar donya tetep dadi pepeling. Layone dikubur cedak karo omahe banjur kuburane ditanduri wit jati lan dikeramatke ora tau ditebang. Wektu lumaku terus, ora krasa puluhan taun kuburane Syayid angker. Papane manggon kapernah 300 meter arah ngalor saka pasar Sedan. Sebutan Sedan iku sal mulane saka tembung Syayidan kang tegese Syayid. Kanggo ngeling jasa-jasane Syayid nganti seprene desa Sedan isih ana."
3,"Wonten ing Tlatah Persia, rumiyin wonten setunggal kaluwarga inggih punika kaluwarganipun Nyi Syamsiah, Nyi Syamsiyah kagungan putra ingkang nami Kyai Abdurrahman Ganjur. Kaluwarga kalawau sampun dangu dipuntilar dening ramanipun amargi ramanipun tindak dhateng tlatah Jawi. Saksampunipun Kyai Abdurrohman Ganjur dhiwasa, Kyai Abdurrohman Ganjur kaliyan ibunipun, tindak dateng Jawi saperlu madosi ramanipun. Wonten ing Jawi Kyai Abdurrohman Ganjur kaliyan ibunipun maguru dhateng Sunan Kalijaga. Sampun sawetawis, Kyai Abdurrohman Ganjur emut kaliyan ancasipun tindak dhateng tanah Jawi saperlu madosi ramanipun. Pramila Kyai Abdurrohman Ganjur lajeng pamitan kaliyan ibunipun ugi nyuwun pangestu dhateng Kanjeng Sunan. Kyai Abdurrohman Ganjur taksih yakin menawi ramanipun taksih wonten ing tlatah Jawi, dereng kondur dhateng Persia. Mireng caryosipun Kyai Abdurrohman Ganjur, Kanjeng Sunan trenyuh, Kyai Abdurrohman Ganjur dipundhawuhi nyisiri Kali Tuntang, amargi mbenjang sanes wekdal ramanipun mesthi miyos mrika. Kali Tuntang kalawau sapinggiripun kathah dipuntuwuhi wit glagah. Saksampunipun nyuwun pamit dhateng ibu kaliyan Kanjeng Sunan, Kyai Abdurrohman Ganjur lajeng tindak kanthi prahu nyisiri Kali Tuntang. Saksampunipun dumugi wonten panggenan ingkang dipuntedahaken Kanjeng Sunan, Kyai abdurrohman Ganjur lajeng mandhap, ugi ndamel gubug sapinggiripun kali kalawau supados menawi mangke ramanipun miyos mangertos. Gubug ingkang sampun dipundamel kalawau yektosipun caket kaliyan pedhukuhan. Ingkang kala rumiyin panggenan punika asring dipunsinggahi santrinipun Sunan Kalijaga wekdal ngawal rakit. Matahun-tahun Kyai Abdurrohman Ganjur manggen wonten pedhukuhan kalawau, saperlu nengga miyosipun ramanipiun kaliyan mulang ngaji dhateng warga padhukuhan punika ugi padhukuhan sanes-sanesipun. Saksampunipun nengga matahun-tahun, ing setunggaling dinten wonten setunggal tiyang kados kyai, ingkang nembe nitih rakit wonten ing Kali Tuntang. Rakit ingkang nembe dipuntitihi kalawau mboten mangertos lajeng mandheg piyambak, mboten mangertosa rakit kalawau kenging tunggak, lajeng Kyai Abdurrohaman Ganjur mbiyantu teras pitepangan. Mboten dinyana ingkang nembe kemawon pitepangan kalawau inggih punika ramanipun piyambak."
4,"Kyai Abdurrohman Ganjur remen sanget, lajeng ngajak kaliyan ramanipun supados manggen wonten ing padhukuhan punika, namung amargi ramanipun taksih kagungan jejibahan dhateng Demak, ramanipun lajeng nerasaken lampah dhateng Demak. Wondene Kyai Abdurrohman Ganjur tetep wonten padhukuhan punika saperlu ngulang ngaji, ibunipun utawi Nyi Syamsiah ugi pungkasanipun nyusul dhateng padhukuhan kalawau, kempal malih kaliyan putranipun. Padhukuhan kalawau dangu-dangu dados padhukuhan ingkang rame. Amargi panggenanipun wonten ing sapinggiripun Kali Tuntang ingkang kathah dipuntuwuhi wit glagah kanthi roto (rata) pramila panggenan kalawau dipunparingi tenger Roto lajeng dados Ngroto. Sakmenika Dhusun Ngroto dados dhusun ingkang rame ugi panggenan ingkang misuwur dhusun santri amargi kathah tiyang ingkang ngudi ilmu agami (mondhok) saking tlatah sanes-sanesipun."
5,"Kala rumiyin asal-usuling kutha Sukoharjo wonten gegayutanipun kaliyan pindhahipun kraton Kartosura dhateng desa Sala, amargi geger pacinan. Wekdal menika paprentahan Sri Susuhunan Pakubuwono II. Pindhahipun menika saking pramayogi saking para sesepuh, Amargi kraton dipun anggep sampun kecampuran pemberontak. Sesampunipun Nampi pamrayogi utawi pitutur saking sesepuh kraton, Sri Susuhunan ngawontenaken perembugan Kyai Yosodipura, Kyai Tohjoyo, saha pangeran Wijil. Kyai Tohjoyo paring pitedah menawi tlatah utawi wewengkon benjang ingkang kangge kraton benjang saget ndugekaken karaharjan (Sukoraharjo). Kyai Yosodipura sarujuk saha paring iguh pratikel bilih tlatahipun mbenjangipun tlatah ingkang mambet wangi (Talawangi). Sri Susuhunan sarujuk lajeng paring prentah dhumateng Pangeran Wijil pados panggenan kraton ingkang enggal. Pangeran Wijil nglampahi jejibahan damel kelompok. Kelompok sepisan dipunpandhegani Suranata, Kyai Khalifah Buyut saha Mas Penghulu Pekik Ibrahim. Kelompok dipunpandhegani dening RadenTumenggung Honggowongso saha Tumenggung Tirwiguna. Nuju satunggaling dinten, sesampunipun mlampah pinten-pinten dinten, kelompok kalih nemokaken panggenan ingkang dipunanggep cocok dipunedegaken kraton enggal. Sanesipun nemtokaken panggenan kraton, kalih Senapati kasebut ugi nyiapaken sedaya ubarampe kangge ngedekaken kraton, kadosta papan kangge bacira ngayun (alun-alun ngajeng), bacira pungkuran (alun-alun wingking), papan damel senjata (pande), papan kangge damel wrangka keris (Mranggen), papan para istri raja, saha papan kangge kandhang gajah kangge titihan raja. Sesampunipun sedaya rampung, piyambakipun nglapuraken asilipun. Sri Susuhunan nyuwun iguh pratikel para sesepuh ingkang kanyata ugi njurung asil kasebut. Namung miturut Kyai Yosodipura tlatah kasebut babagan keamanan boten cocok kabangun kraton, amargi tlatah menika caket kaliyan markasipun Pangeran Sambernyawa wonten Nglaroh. Ing wekdal menika nembe boten sreg utawi boten cocog utawi pasedherekanipun nembe congkrah kaliyan Sri Susuhunan. Lajeng, Sri Susuhunan Pakubuwono II mrentahaken pados Tlatah sanesipun, mrentahaken pados tlatah sanesipun, sinaosa tlatah ingkang dipunpitados Tumenggung Honggowongso dados tlatah sukoraharjo mboten siyos dipunbangun kraton, lajeng hasil panaliten kaserat dados asal-usuling name kitha Sukoharjo, lajeng tlatah kala rumiyin ingkang badhe kangge panggenan wantilan (kandhang) gajah samenika dados desa Begajah."
6,"Panggenan ingkang kangge damel sanjata (pande) dados desa pandean. Panggenan kangge damel wrangka keris (mranggen) dados desa Mranggen. Tlatah kangge para istri (selir) raja dados desa Seliran. Panggenan wiyar bacira pungkuran samenika dados alun-alun Satyanegara, lajeng tlatah ingkang kangge bacira ngayun samena kangge kantor Kodim 9726 Sukoharjo saha mesjid kotaa. Mekaten asal-usuling Sukoharjo ingkang saking tembung Sukoraharjo ingkang tegesipun tlatah ingkang maringi karaharjan. Sinaosa wonten crita rakyat boten dipunsebatken namunasal-usuling tetep saget dipunrunut."
7,"Asal-usule jeneng KuthaKaliwungu iku miturut cerita turun temurun saka getihe Sunan Katong lan Pangeran Pakuwojo kang blaber ana ing kali lan banyu kali mau wernane malih wungu. Ceritane Sunan katong iku petinggi ana ing sawijining kerajaan saka negeri cina, teka ana ing tlatah kaliwungu arep nyebarake agama islam ing Kaliwungu. Dene Pangeran Pakuwojo iku uga mantan petinggi Kadipaten bawah kerajaan majapahit kanggo tlatah Kendal/Kaliwungu ing wektu kuwi. Ana ing sawijining dina antarane Sunan Katong lan Pangeran Pakuwojo ana kesalah-pahaman. Pangeran Pakuwojo nesu ora karu-karuan marang anak wadone kang ora gelem miturit apa karepe Pangeran Pakuwojo. Banjur anake Pangeran Pakuwojo mau lunga saka omah lan njaluk perlindungan karo Sunan Katong. Kanepsone Pangeran Pakuwojo saya ndodro amarga ngerti yen anak ana sing melindungi yaiki Sunan Katong. Miturut Pangeran Pakuwojo Manawa wis wani mlindungi anake berarti nantang deweke. Senjata kerise Pangeran Pakuwojo wis lolos saka rangkane lan kanthi kanepson kang makantar-kantar langsung nancepake keris mau ana ing awake pawongan kang nglindungi anake wadon mau, yo ora liyo yaiku Sunan Katong. Sunan katong iku sejatine gurune Pangeran Pakuwojo, berarti Pangeran Pakuwojo mateni gurune dewe. Sakwise sadar lan deleng Manawa kang dipateni iku ora liyo yo gurune dewe, sak nalika awake Pangeran Pakuwojo awake lemes. Sak nalika iku Pangeran Pakuwojo nyuwun pangapura marang guruneiku, lan marani gurune iku mau terus sujud ana ing samparane utawa sikile Sunan Katong. Kanthi sisa tenaga kang isih Sunan Katong Sunan Katong lan Pangeran Pakuwojo mati sampyuh. Sanajan Pangeran Pakuwojo iku muride Sunan Katong ananging Pangeran Pakuwojo iku wis nalingsir saka bebener amarga deweke wis melu lan nyinau ilmu hitam. Dadi rong pawongan kang beda aliran iku mati bareng yaiku aliran putih lan aliran hitam."
8,"Getih kang metu saka awake Sunan katong wernane putih lan getih kang metu saka Pangeran pakuwojo wernane abang semu ireng amarga deweke wis nyinau ilmu hitam utawa ngilmu ireng. Getihe Sunun Katong lan Pangeran Pakuwojo mau nyampur dadi siji yaiku getih putih campur karo getih sing wernane abang semu ireng. Getih mau mblaber ana ing sawijining kali sing wernane malih dadi wungu. Ana ing akhire zaman panggonan iku diarani Kaliwungu saka tembung ""kali"" yaiku panggonan kanggo perang antarane Sunan Katong karo pangeran Pakuwojo ana ing sacedake sawijining kali. Tembung ""Wungu"" yaiku getih kang mbleber ana ing sawijining kali yaiku getihe Sunan Katong kang wernane putih lan getihe Pangeran Pakuwojo kang wernane abang semu ireng kang campur dadi siji ndadekake kali mau wernane dadi wungu. Iku mau asal-usule salah sijine tlatah ana ing kabupaten Kendal yaiku Kutha Kaliwungu."
9,"Pabrik gula Tasikmadu iku katon apik. Tembok bangunane kuat diubengi ngrembuyunge wit-witan kang gedhe-gedhe. Pabrik gubahane Mangkunegoro IV iku mapan ing sisih kulon lereng Gunung Lawu kang jarake kira-kira 15 km saka kutha Solo. Miturut sejarah cikal bakal aran Tasikmadu yaiku sawijining desa aran Sondokoro, simbol kisah dramatik tragis pawongan loro seperguruan, Sondo lan Koro. Jaman samono Ki Plapar kawentar luhuring budi, arif, lan sekti mandraguna. Sanajan rambute putih, kulite keriput, dheweke isih bisa mlaku tanpa nganggo tongkat. Sorot netrane kebak kawibawan. Pakulinan mlaku adoh lan ngrasakake hawa esuk wiwit enom ing saben dinane ndadekake Ki Plapar ora katon tuwa. Hawa ing pletheking fajar sansaya adhem. Ing Padhepokan Padas Plapar, puluhan murid wis padha latihan kanuragan kang dipandhegani dening Ki Plapar. Saben dina Ki Plapar nggembleng para muride babagan ilmu jagat diri kanthi pangajab mbesuke bisaa mbelani lan ngayomi rakyat saka angkara murka. Saya suwe Padhepokan Padas Plapar sansaya kawentar ing liya desa malahan nganti tumekaning wewengkon Jawadwipa. Ing sisih burine bukit Padhepokan Padas Plapar, ana sawijining pawongan bagus lagi negor wit trembesi nganggo kapak. Saka garis-garis otot kulite, katon isih puluhan taun umure. ""Prak. prak. prak"". Kayu kang diametere puluhan sentimeter iku bakal dadi kayu bakar ing pawon sedhela maneh. Pawongan iku sregep tandang gawe lan seneng tetulung saengga disenengi wong-wong ing kampunge. Wiwit cilik dheweke diundang Sondo utawa Sondong. Sondo tansah kepengin nyenengake wong tuwane. Nalika samono Sondo mlebu alas Padas kang kondhang angkere, rungkut, lan akeh kewan alas kang galak. Hawane peteng, angine banter, lan swarane bledheg pating gleger. Dumadakan, ana pawongan njaluk pitulungan sajroning alas mau. Sondo banjur nggoleki sumbere swara iku. Sepira kagete bareng weruh pawongan iku, jebule Koro kancane dhewe lagi pringisan gobres getih. Sondo banjur ngulungake wedang putih sing digawa lan enggal-enggal nambani tatune Koro sing lara."
10,"Sondo lan Koro iku pancen kanca raket wiwit cilik. Wong loro mau kerep mlebu metu tlusukan alas. Lan kekarone duweni pepinginan dadi satria bisa ilmu silat kanggo kemajuan desane. Nalika Sondo lan Koro lagi rembugan, dumakan salah sijine murid Ki Plapar teka lan ndhawuhi supaya gelem maguru ing Padhepokan Padas Plapar. Kekarone sarujuk lan wekasane dadi muride Ki Plapar kang pinunjul. Saya suwe ngelmune tambah dhuwur. Sondo lan Koro bali ing desane. Kekarone dadi panutan ing desane. Sondo duwe garwa lan mbangun desa liya, semono uga Koro. Ing sawijining dina putrine Kyai Sondo kang aran Sri Widowati ketemu Tumenggung Joyo Lelono kang lagi mburu kijang ana tengah alas. Tumenggung Joyo Lelono duwe pepenginan nggarwa Sri Widowati, sabanjure ora let suwe nglamar putrine Kyai Sondo mau. Tumenggung Joyo Lelono seneng banget atine awit Kyai Sondo nyarujuki panglamare lan wis katemtokake dina nikahe yaiku Senen Legi. Tumenggung Joyo Lelono banjur mlebu alas maneh beburu kijang incerane. Nalika arep manah kijang mau dumadakan tumeka bayangan wong wadon kang ayu rupane. Dheweke ngira yen pawongan iku Sri Widowati. Nanging nalika ditututi nganti tumeka omahe, pranyata pawongan iku putrine Kyai Koro. Kaya-kaya lali pinangane Sri Widowati, Tumenggung Joyo Lelono nglamar putri mau lan Kyai Koro nyarujuki. Dina candhake, Kyai Koro ndhawuhi putrine ing daleme Kyai Sondo. Putrine pancen akrab karo Sri Widowati. Kekarone katon padha ayune, sregep, lan manut dhawuhe wong tuwa. Nalika padha tukar seserepan ngenani pemudha, kekarone kaget pranyata dilamar dening pemudha kang padha yaiku Tumenggung Joyo Lelono. Pungkasane, prakara iku ndandekake congkrahe Kyai Sondo lan Kyai Koro, sing maune memitran kenthel saiki memungsuhan. Perang klakon kedadeyan. Kyai Sondo rumasa ajining dhirine diidak-idak lan Kyai Koro rumasa pacangane anake direbut Sri Widowati. Kekarone padha muntap, adu kadigdayan lan kasekten nganti pirang-pirang dina."
11,"Para warga desa ora ana sing wani misah lan nengahi pendhekar sakloron mau. Para putrine uga ora bisa menggak wong tuwane, anane mung wedi lan padha tangisan. Telung minggu suwene pendhekar sakloron tansah ngumbar hawa nepsu angkara murka lan nglalekake anggone memitran, paseduluran nalika nalika samono. Genep 40 dina 40 bengi, keajaiban klakon. Kyai Sondo lan Koro klelep njroning bumi. Ora ana sing kalah lan ra ana sing dadi pemenang, amarga kekarone padha digdayane. Babar pisan ora ana sing mangerteni ing ngendi musprane lan dununge wong sekti sakloron mau saiki. Sabanjure, papan pertempuran pendhekar sakloron mau kang dadi cikal bakal Desa Sondokoro, gabungan antane jeneng loro yaiku Sondo lan Koro. Ing wektu candhake, KPAA Mangkunegoro IV ngowahi Sondokoro dadi Tasikmadu kanthi pangajab asil gula saka pabrik diiripake danau madu. Nganti saprene, pabrik kang dadi andhalan lan bombonge warga Karanganyar, Jawa Tengah, iki isih produktif. Kebanggaan liyane, kapemilikan pabrik tuwa iki ora nate kesenggol dening campur tangan pihak asing nanging tansah dikelola dening warga pribumi desane dhewe. Sajroning perkembangan jaman, Tasikmadu didadekakke minangka jeneng kecamatan ing Kabupaten Karanganyar. Dene Sondoro saiki kawentar minangka aran papan wisata lan taman rekreasi sing ana lingkungan Pabrik Gula Tasikmadu. Ing area rekreasi iku, ana kolam renang Sri Widowati - jeneng kang dijupuk saka putri Kyai Sondo. Wondene petilasan Sondokoro dhewe dipercaya dumunung ing sisih kidule kolam renang mau."
12,"Ngasem menika nami dhusun ingkang kalebet wewengkon Kecamatan Ambarawa, Kabupaten Semarang. Kacariyos ing Ngasem wonten padhepokan kondhang. Sedaya puthut lan endhang sebatan kangge murid jaler lan estri sami mongkog manahipun pikantuk tuladha saking guru ingkang asma Ki Hajar Salokantara. Ki Hajar kagungan budi wicaksana. Dene muridipun nama Ni Endhang Ariwulan ingkang elok lan ayu. Satunggaling dinten Ni Endhang bingung pados peso ingkang biyasanipun kangge nyigar pinang ingkang badhe dipuncawisake kangge sesajen wayah dalu. Kanthi ati kapeksa, piyambakipun matur dhateng Ki Hajar supados kersa ngampili peso. Ki Hajar kaget, nanging amargi sampun mepet wekdalipun, peso wau dipunparingaken kanthi wanti-wanti supados ngatos-atos lan sampun ngantos peso kaselehaken ing pangkon. Nanging Ni Endhang kesupen. Peso kaselehaken wonten pangkonipun. Sanalika peso ical. Ni Endhang ngadhep Ki Hajar rumaos lepat, nanging ingkang dipunlapuri boten duka. Sawetawis dinten, Ngasem geger amargi Ni Endhang Ariwulan nggarbeni. Ki Hajar Salokantara banjur dhawuh Ni Endhang ngadhep. Ki Hajar badhe tapa brata ing Redi Telamaya lan maringi pirantiawujud gentha utawa klinthingan ingkang badhe migunani kangge jabang bayi. Boten dangu jabang bayi lair awujud naga. Nanging polahipun kados jabang bayi sanes, saged nangis lan ngucap. Wingka katon kencana, jabang bayi wau tetep dipunopeni kanthi asih tresna ngantos dewasa. Warga ingkang sumerep naga menika boten telas-telas anggenipun ngawon-awon. Naga ingkang sampun dewasa kalawau ing satunggaling dinten nyuwun priksa dhumateng Ni Endhang, sinten sejatosipun bapakipun, Ni Endhang maringi priksa menawi Ki Hajar menika bapakipun ingkang saweg tapa brata ing Redi Telamaya. Naga lajeng mbekta klinthingan, nusul ing Telamaya. Ni Endhang saking katebihan ngetutaken. Naga wau medal lepen ingkang dawa, leren ing ngandhap selo, ingkang samenika dipunwastani selo sisik lan nerasaken lampah ngambah rawa, salajengipun liwat Kaligung, lerem malih ing satunggaling selo ingkang nama Sela Gombak. Boten kesupen naga wau ngginakaken klinthinganipun."
13,"Ingkang sami sumerep lan mireng klinthinganipun naga ingkang ngangge sumping menika lajeng marabi Baru Klinthingan utawi Baru Klinthing. Saking dinten, wulan lan taun sampun dipunlangkungi, Baru Klinthing dereng saged manggihaken panggenanipun Ki hajar Salokantara. Malah samenika kendha boten gadhah daya. Nanging saking katebihan mireng kidung lamat-lamat kados kidungipun Ni Endhang Ariwulan. Saking ketebihan Ni Endhang ngetutaken Baru Klinthing ingkang sampun manggihaken papanipun Ki Hajar Salokantara, lajeng manggen ing Sepakung. Ni Endhang mapan ing celak sendhang. Sendhang menika lajeng kasebat Sendhang Ari Wulana. Ing pertapaan Telamaya, Ki hajar kaget mriksani naga ingkang dumugi lajeng manthuk-manthuk ngormati ing sangajengipun. Ki hajar pirsa menawi naga kalawau sanes naga ingkang ala, nanging naga ingkang gadhah manah becik. Naga wau lajeng matur dhumateng Ki hajar Salokantara. Saya kaget Ki Hajar, amargi boten nginten menawi naga wau saged wicanten. Naga lajeng nyuwun pirsa, menapa leres menika dhusun Telamaya, pertapanipun Ki Hajar Salokantara. Ki hajar ngleresaken. Baru Klinthing bingah, lajeng matur menawi Ki hajar menika tiyang sepuhipun ingkang sampun dangu dipunpadosi ing paran. Boten kesupen Baru Klinthing lajeng sujud. Ki Hajar dereng pitados saestu, mila lajeng maringi pitakenan dhumateng Baru Klinthing sinten ibunipunlan saking pundi papan dunungipun. Baru Klinthing caos wangsulan menawi ibunipun asma Ni Endhang Ariwulan saking Ngasem. Ugi boten kesupen Baru Klinthing nedahaken klinthingan tilaranipun Ki hajar Salokantara. Ki Hajar ngendika menawi klinthingan menika dereng cekap, amarga ing donya menika boten wonten ingkang gampil, nanging kedah wonten lelabetan lan kedah wonten panebusanipu. Supados saged dipunanggep putranipun Ki hajar, Baru Klinthing kedah nglampahi laku tarak brata. Laku tarak brata menika mlungkeri Redi Kendhil ngantos tepung galang. Tanpa dipunmangertosi Baru Klinthing, Ki hajar ngetutaken saking wingking. Baru klinthing lajeng mlungkeri Gunung Kendhil ingkang dipundhawuhaken Ki Hajar, nanging sirah lan buntutipun boten tempuk, kirang sakilan. Pungkasanipun Baru Klinthing nyambung ngangge ilatipun."
14,"Ki Hajar lajeng medal mlumpat mungkes ilat menika. Baru Klinthing kelaran nanging lajeng lerem manahipun. Ki Hajar maringi priksa menawi kekiranganipun boten saged dipuntutupi ngangge ilat, amargi ilat menika pusaka ingkang ampuh boten wonten tandhingipun. Ilat, jembare mung sawelat, nanging darbe khasiyat. Yen pinuju nuju prana, bisa amemikat, yen tan pener, bisa gawe getering jagad, ""pratelane Ki hajar. Baru Klinthing lajeng nerasaken tarak brata lan ilatipun kedamel pusaka ingkang awujud tombak Kyai Baru Klinthing Dinten, wulan, lan taun sampun kawuri, badanipun Baru Klinthing ingkang mlukeri redi sampun boten ketingal. Ingkang ketingal namung suket lan wit-witan ingkang ageng ing wana. Ki Hajar lajeng manggihi Ni Endhang, maringi priksa supados Ni Endhang mapakaken putranipun Baru Klinthing ing Dhusun Pathok menika kanthi laku ngrame. Pathok dhusun ingkang gemah ripah loh jinawi, nanging warganipun boten gadhah raos syukur. Wekdal menika warga Pathok nembe ngawontenaken pista panen raya. Salah satunggalipun warga ingkang badhe mecah woh pinang kangge campuran susur, anggenipun mecah dipuntataki wit ingkang sepuh lan cemeng sanget. Jebul kajeng wau badanipun naga ingkang nama Baru Klinthing. Naga lajeng dipunkethok-kethok kangge pista. Boten kanyana-nyana sukma Baru Klinthing ngetutaken warga ingkang mantuk sarana njilma dados pemudha bagus, gagah nanging reged. Namanipun Jaka bandung. Nalika pista pemudha wau nyuwun pangan nanging dipunsingkang-singkang. Pungkasanipun pemudha wau malah dipunsukani piwulang dening mbok randha ingkang asma Ni Endhang Ariwulana. Sasampunipun nedha lan criyos, jaka kalawau nilar pesen menawi mangke wonten swanten gumuruh simbok kedah mlebet lesung mbekta enthong lan sangu saprelunipun Jaka Bandung lajeng wangsul malih ing salebeting pistanipun para warga lan nyobi nyuwun tedhan malih. Nanging malah dipuntampik lan dipunisin-isin. Mila jaka nantang sinten ingkang saged njabut sada wau badhe dipunsembah ping pitu. Nanging boten wonten setunggal-setunggala ingkang saged. Jaka bandung ingkang lajeng njabut sada wau. Sakala toya nyembur saking siti sakathah-kathahipun, njalari banjir bandhang ngelebaken dhusun saisinipun."
15,"Siti ingkang katut amargi sada dipunjabut dipununcalaken mengaler lan malih rupi dados redi alit ingkang aran Gunung Kendhalisada. Semanten ugi dhusun ingkang keleb amargi lumebering toya tilas sada, lajeng dados tlaga ingkang bening toyanipun, ingkang katelah Rawa bening ingkan samenika kasebat Rawa Pening."
16,"Noyo gimbal kuwi sawijining brandhal ing laladan Rembang. Sabenere jenenge ora Noyo Gimbal, nanging Noyo sentika. Amarga rambute dawa tur ora kaurus kaya wulu wedhus mula wong-wong padha ngundang Noyo Gimbal. Kena apa kok Noyo Gimbal dadi brandhal? Critana mengkene. Noyo Sentika ya Noyo Gimbal ing wektu kuwi sawijining sesepuh desa ing desa Kapasan kecamatan Sulang, sing gething banget karo penjajah Landa. Ing sawijining dina Noyo Sentika katimbalan ngadhep dening Wedana Sulang. Sawise ngadhep,dheweke diprentah dening Wedana Sulang bebarengan karo masyarakat Kapasan nandur janggleng. Janggleng kuwi wit jati kang lagi thukul,dene mengko yen wis gedhe kudu dipasrahake marang panguasa Landa. Noyo Sentika puguh ora gelem nindakae dhawuhe Wedana Sulang, saengga kekarone nuli padha padudon nganti Wedana Sulang tumekaning pati. Wiwit dina kuwi Noyo Gimbal dadi buron panguasa Landa. Ngelingi dheweke saiki dadi buron, mula Noyo Gimbal enggal mlayu lan nyaru dadi rakyat biasa ing sadhengah papan. ing pangumbarane dheweke tansah ngajak pandhereke perang nglawan Landa. Ora krasa pangumbarane Noyo Gimbal lan pendhereke tekan sawijining papan ing lor Sulang. Ing kono Noyo Gimbal nemokake akeh suket kang malang ing tengah dalan. Noyo Gimbal banjur ngendika, "" lho rumput kok malang ing tengah dalan,mbesuk yen ana rejaning jaman desa iki dakjenengke RUMBUT MALANG"". Saiki desa rumbut malang mapan ing saelore Sulang. Ing Rumbut Malang iki anggone nyaru Noyo Gimbal dikonangi dening pendhereke Pangeran Sido laut kang wektu kuwi minangka Bupati Rembang. Enggal wae Noyo Gimbal sapendhereke nerusake laku menyang ngetan. Tekan sawijining panggonan Sing akeh tanduran gedhang, dheweke leren ngaso dhisik. Sawise dadi papan sing rame, papan kuwi dadi desa ""Gedhangan"". Sawise ilang sayahe,Noyo Gimbal lan pendhereke nerusake laku ngalor,nganti tekan pinggir segara. Noyo Gimbal eram merga akeh wong golek tirem,kamangka ing segara lak akeh banget iwake kok malah pilih golek tirem."
17,"Kanggo pangeling-eling, yen ana rejaning jaman Panggonan iku dijenengke desa TIREMAN, saka tembung tirem. Panguasa Landa kang tansah golek sisik melik kanggo ngrangket Noyo Gimbal,banjur utusan Demang Waru,kang sabanjure bisa nemokake Noyo Gimbal banjur dadi perang ing antarane wong loro kuwi. Pungkasane Demang waru unggul ing yuda. Noyo Gimbal arep dikepruk nganggo gada, nanging sadurunge sida ngepruk,niat kuwi diwurungake nalika weruh Noyo Gimbal sedulur sapegurone dhewe. Kanggo pangeling-eling panggonan kuwi sateruse dijenengake desa GODO. Meruhi Demang Waru wurung ngrangket Noyo Gimbal, panguasa Landa murina. banjur prentah marang Bupati Rembang kanggo ngrangket kekarone. Ananging sadurunge bisa ngrangket kekarone wis ilang ora ana sing meruhi. Panggonan kanggo ngilang kekarone ngalih dadi panggonan suwung kang diarani "" Tegal Sekethik "". Panggonan iki miturut warga sakupenge saiki dadi panggonan kang wingit lan kerep kanggo nenepi."
18,"Sam Po Kong utawa kang misuwur kanthi jeneng Dam Po Awang yaiku nduweni keturunan saka kaluwarga kang biasa. Sawise bapake kapundut, deweke urip karo ibuke. Ing sabanjure deweke kasil dadi wong sing sugih blegedhu lan misuwur karana kepinterane. Deweke ngrasa isin ngakoni ibune. Deweke ora gelem diarani anak saka randa kang ora duwe. Amarga kuwi, ibune dadi lara panggalihe lan nyumpahi Dam Po Awang yaiku manawa ing satengahing segara bakal kerem karo banda branane. Sam Po Kong sing maune anak yatim dadi wong sing sekti lan sugih kuwi, sawijining dina krungu kabar yen ing pulau Jawa ana sunan kang asma Makdum Ibrahim sing pinter lan nduweni kasaktian. Banjur Sam Po Kong utawa Dam Po Awang nduweni greget lunga tumuju ing Jawa kanggo nemoni Sunan Makdum Ibrahim utawa kang misuwur kanthi asma Sunan Bonang. Tujuan Sam Po Kong yaiku pingin sinau kasaktiane Sunan Bonang uga pingin nyebarluaske usaha dagange ing pulau Jawa. Sawise rencana kanthi mateng, Sam Po Kong lunga nglayar tumuju ing pulo Jawa. Tujuan utamane yaiku panggonan Sunan Makdum Ibrahim utawa Sunan Bonang. Ing satengahing mlakune arep nyedaki pesisir sing dituju, dumadakan ana angin kenceng. Kapal sing ditumpaki Sam Po Kong karo pangikute kocar kacir lan arep wae kerem. Saka kadadean kuwi temtu wae dagangan sing digawa tiba lan kerem ing segara. Nanging Sam po Kong ora nglokro. Pungkasane lakune tekan pesisir Rembang. Tumekane ing pesisir Rembang Sam Po Kong karo pangikute salah sijine yaiku Blacak Ngilo, age-age mudunake jangkar supaya kapale ora katut angin lan ombak. Nanging bareng jangkar didunke, dumadakan ana angin kenceng maneh teka. Kapal Sam Po Kong kagawa angin tumuju mangetan, Kapal kocar kacir kagawa angin. Ngadepi iku kabeh Sam Po Kong tumindak karo kabeh kekuatan batin kang diduweni ngupaya ngumpulake perangan-perangan praune kang kocar kacir mau."
19,"Pungkasane kang direwangi Blacak Ngilo, Sam Po Kong mlaku tumuju mangetan kanthi cara lumaku ing pinggir segara nganti tekan ing pesisir Binangun. Lan kaleresan ing pesisir Binangun iki Sam Po Kong nemu layar praune. Jangkar kang didunke saka praune mung ditinggal wae ana ing pinggir pesisir segara Rembang. Jaman ndisik rikala Taman Kartini dibangun Pamerintah jaman Walanda, Jangkar kasebut diselehake ing satengahing Taman Kartini, nanging saiki wis dipindahake ing panggonan khusus kang ana ing sakdhuwure segara pesisir Kartini Rembang. Saka crita mbiyen jangkar kuwi wujud wutuh nanging saka Mbah Bening jangkar kasebut ana perangan sing dijupuk kanthi cara digraji kanggo gawe pusaka. Anehe, wektu pucuke jangkar iku digraji dumadakan wilayah kutha Rembang ana angin gedhe lan dadi peteng ndhedhet. Mengkono mau critane babagan jangkar kapal Sam Po Kong utawa Dam Po Awang ing pesisir Rembang kang saiki jangkare isih bisa didelok. Ngambali maneh ing lakune Sam Po Kong karo Blacak Ngilo. Tumekane ing pesisir Binangun, amarga Sam Po Kong yakin manawa layar sing ana ing kono kuwi yaiku layare dhewe. Sam Po Kong age-age njupuk layar kuwi. Nanging rikala niate durung kawujud dumadakan ana pawongan kang asma Ki Nagor sing menggak. Ki Nagor yaiku murid saka Sunan Bonang, banjur perang padu Sam Po Kong karo Ki Nagor. Perang padu Sam Po Kong lan Ki Nagor pungkasane dadi rame banget lan dirungu Sunan Bonang. Mula Sunan Bonang age-age rawuh ing panggonan kuwi. Lan pepanggihan iku ora disengaja Sunan Bonang karo Sam Po Kong bakal ketemu. Ing pepanggihan iku Sam Po Kong meksa arep njupuk layar lan ngincim arep mateni wong-wong sing ana ing panggonan kuwi. Keprungu inciman kuwi Sunan Bonang nglerem amuke Sam Po Kong. Sunan Bonang banjur ngendikan, ""Hei, Kisanak yen pancen kuwi layarmu ana ing kene, jupuken! Ing kene mung ana watu."
20,""" Wektu Sunan Bonang ngendikan kaya mau, dumadakan ana prastawa aneh kang dumadi. Layar duweke Sam Po Kong kang ana ing pinggir segara, banjur dadi watu werna putih. Nanging Sam Po Kong ora mung meneng, banjur Sam Po Kong age-age nggunakake kekuatan batin lan kanda, ""Iku dudu watu putih, kuwi layar!"" lan prastawa kuwi dumadi maneh. Dumadakan layar sing wujud watu putih dadi layar meneh. Saklorone padha ngarani ""watu lan layar"" sing dadi kasunyatan, mangkono trus nganti bola bali diomongke Sam Po Kong lan Sunan Bonang. Pungkasane wektu Sam Po Kong kliru niru Sunan Bonang yaiku watu, lan watu kuwi ora bisa malih maneh dadi layar. Nganti saiki watu kasebut isih tetep ana ing pesisir Binangun kanthi jeneng ""watu layar"". Sakwise Sam Po Kong ora bisa ngowahi watu dadi layar meneh, deweke nembe ngaku yen Sunan Bonang pancen Sekti. Banjur deweke bali maneh ing Rembang. Sauntara kuwi Blacak Ngilo ora gelem nrima kalahe Sam Po Kong. Blacak Ngilo banjur ngajak adon ayam karo Sunan Bonang. Nanging ayam sing diadon kuwi ayam tiruan sing digawe saka kayu lan lemah. Blacak Ngilo nggawe ayam tiruan saka kayu, Manawa Sunan Bonang nggawe ayam tiruan saka lemah lempung. Ing acara adon ayam kasebut kang menang yaiku Sunan Bonang. Sabanjure panggonan kuwi dadi jeneng lapangan adon ayam nganti saiki ana ing desa Bonang Kecamatan Lasem Kabupaten Rembang. Sauntara kuwi panggonan watu layar ing pesisir Binangun iku, ndisik saka kadohan katon warna putih kaya layar. Nanging saiki watu kapur kuwi wis akeh suket-suket kang dhuwure ana humus kang kagawa banyu saka gunung. Miturut kepercayaan warga ing kono watu kuwi nduweni kramat. Sapa sing bisa mbalang watu saka dalan gedhe nganti tekan pucuking watu layar kuwi, mula wong kang mbalang kasebut mesti kawujud pangarepe. Amarga kramate watu layar kasebut, watu sing liwat nduwure dadi ora ana bobote."
21,"Mula Manawa ana wong sing mbalang watu tumuju watu layar kasebut ora bakal bisa nglewati pucuke. Kajaba wong-wong sing entuk kramat dhewe. Mangkono kuwi crita kang jangkep babagan petualangan Sam Po Kong utawa Dam Po Awang kang ketemu lan adon kapenteran karo Sunan Bonang. Bener utawa orane, amarga kuwi mung crita saka wong-wong kang sabanjure manut para pamaos sing mbiji."
22,"Kutha Semarang iki biyen-biyene isih wujud alas gung liwang-liwung. Ana kaki-kaki lan nini-nini kang asmane Kyai Borang lan Nyai Borang kagungan putra jenenge Joko Tanduran. Ing sawijining dina Joko Tanduran lelunga nganti wengi ora mulih kamangka ora pamit marang wong tuwane. Kyai lan Nyai Borang banjur ngoleki anake nganti pirang-pirang dina. Anggone nggoleki putrane mlebu alas metu alas, munggah gumuk mudhun gumuk kanthi sedya ora bakal bali yen during ketemu putrane. Ing sadalan-dalan tansah dedonga nyenyuwun marang Kang Kuwasa muga-muga enggal ketemu putrane. Nalika tekan ing gumuk dheweke ketemu wong lanang cacahe wolu lagi sengkut makarya. Wong wolu mau katon tata-tata arep ngedhegake wisma. Ing sacedhaking sendhang kang garing. Anehe wong-wong mau ora ana kang kumecap mula kanthi rangu-rangu Kyai Borang nyapa, "" Ki Sanak nyuwun pangapunten kula ngreridhu anggen Panjenengan nembe nambut kardi, kula badhe nyuwun pirsa punapa panjenengan pirsa lare jaler langkung mriki?"" Pitakone Kyai Borang diwangsuli kanthi grapyak, "" o, inggih leres kala wau wonten lare langkung mriki, mugi-mugi leres punika wau putra panjenengan. "" Kyai Borang ndeleng wong wolu mau kang gobyos kringete dleweran, dheweke banjur nawani banyu. Wong wolu mau nampik amarga Kyai Borang luwih mbutuhake banyu mau kanggo sangu nggoleki anake. Olehe nowak-nawakake kanthi adreng lan suka lila anggone menehi banyu, pungkasaning banyu katampa. Kyai Borang banjur diwenehi jeneng Sukalila. Kyai lan Nyai Borang didhawuhi bali neng omah wae, sebab putrane wis ana ngomah. Mireng tembung kui mau Nyai Borang kang maune meneng dadi mesam-mesem sumringah cahyane, lebur rasa sedhihe dadi gumbira. Luwih-luwih sawise tumeka ing ngomah jebul wis ana putrane Joko Tanduran. Dhaerah Kyai lan Nyai Borang banjur katelah jeneng Pleburan saka tembung lebur. Dene sendhang ing sacedhake wong wolu mau katelah Nadri Sendhang utawa Wanadri Sendhang. Wong wolu mau sejatine para wali kang bakal mbangun mejid kanthi ora ngucap."
23,"Gandheng wis njawab pitakone Kyai Borang, wong wolu dadi jugar ora sido mbangun mejid ing kono, ngaleh ing papan liya."
24,"Ing wekdal rumuyin, wonten ing pesisir laut Jawa sisih ler tengah punika alas gung liwang Liwung, mboten wonten jalma manungsa ingkang wantun mios, Wontenipun naming sato kewan ingkang mbebayani kadosta, sawer, kemin, macan, tuwin wanara. Cariosipun wana punika kala wau dados keratoning bangsa lelembut. Katahah tiyang-tiyang winasis sakering tengenipun wana punika wau ingkang dipun sumurupi bilih panggenen punika arupi kitha ageng. Inggih wonten pekenipun, wonten perkantoranipun, ugi wonten pabrikipun ingkang buruhipun ugi kathah kados wonen ing alam nyata punika. Salah sawijining dinten, wonten piyantun ingkang badhe damel patilasan, mbenjing menawi wonten rejaning jaman kangge papan panggenan saputra-wayahipun. Papan ingkang sekaca punika inggih sakanan-keringipun wana punika. Wana punika nminipun Wana Nggambiran, ingkang tetengeripun wit Gambir ingkang ageng lan dhoyong wonten sapinggiring lepen. Wit punika menawi dipunwawas saking tebih punika ketingal inggil piyambak. Awit agengipun ugi yuswanipun panic sampun sepuh sanget ngantos oyotipun mawon dumugi pertapanipun Ki Ageng Cempaluk ing Kesesi. Cekaking cariyos, piyantun ingkang kagungan penggalih badhe damel pertapan petilasan kala wau putranipun ki Ageng Cempaluk ing Kesesi ingkang mabagi bangsa lelembut ingkang nguwaosi wana pesisir pulo Jawa sisih ler punika kala wau. Bangsa lelembut punika wau ratunipun asma Ibu Dewi Lanjar, putra mantunipun Nyi Roro Kidul ingkang sampun kawentar nguwaosi pesisir Laut Jawa sisih kidul. Mboten gampil ngadhepi Dewi Lanjar , nanging kanthi kapitayan Ki Baureksa nguthik kapitayanipun Ibu Dewi Lanjar. Kanthi sarana pasa ngalong, Sukmanipun Ki Baureksa saged nguthik panguwaosipun Ibi dewi Lanjar. Kanthi ulat mantepipun Ki Bareksa punika kala wau saged nandhingi kawasisanipun Dewi Lanjar lan pungkasanipun ngidini mbikak alas Nggambiran kangge papan pertapanipun ugi papan dunungipun putra wayahipun Ki Baureksa. Papan punika lajeng dipunwastani Pekalongan."
25,"Kocap kacarita, jaman biyen ana kaluwarga kang uripe ana ing sapinggire alas karet lan alas jati. Alas mau katon peteng amarga wit-witane gedhe-gedhe lan singup. Ananging mbah Sura lan bojone ora wedi. Deweke wis biasa urip ana ing pinggir alas mau. Mbah Suro karo nyi Sabrang urip ayem tentrem , tansah antut runtut kaya mimi lan mintuna. Kaluwaga kuwi ora duwe tangga teparo, Panggaweyane mbah Sura tani, Saben esuk-esuk bubar subuh mbah Sura lunga menyang tegalan saperlu anggarap tanah kanggo nandur palawija, pari gaga lan sapanunggalane, nyi Sabrang biasane uga melu ngancani mbah Sura budhal bareng esuk jam lima uga Ora kaya padatsabene. Esuk kuwi mbah Sura budhal menyang tegal dewekan, nggawa pacul lan arit piranti kanggo tetanen. nyi Sabrang durung rampung anggone nggawe sarapan, mula ngomong marang mbah Sura yen bakal nyusul menyang tegal yen wis rampung masake utawa matengan. Mbah Sura budhal dewekan lewat sapinggiring ngalas tumuju tegal. Ora let suwe nyi sabrang nyusul bojone menyang tegal. Nyi sabrang lewat pinggir dalan sing seje karo dalan kang dilewati mbah Suro saben dinane. Nyi Sabrang mlaku alon -alon karo nyangking rantang kang isine sega, jangan lan lawuh sacukupe kanggo sarapan mbah Suro lan nyi Sabrang dewe. Nyi Sabrang mlaku karo tekenan. Teken digunakake nalika mengko arep nyabrang kali kang ana kedunge. Ora nganti rong jam suwene nyi Sabrang tekan sapinggire kedung. Nalika arep nyabrang Nyi Sabrang diendhekake karo pawongan. Pawongan mau takon marang Nyi Sabrang, "" Heh wong tuwa !, mandheka dhisik "",apa sing tak gawa kuwi ?, Nyi Sabrang banjur noleh karo kandha, "" aku nggawa sarapan kanggo bojoku "",Begal mau banjur ngomong meneh, "" aku njaluk apa sing tak gawa kuwi, entuk tak jaluk, ora entuk tak rudapeksa ! ""."
26,"Nyi Sabrang ora menehake rantang mau, cekaking crita begal karo nyi Sebrang rebutan rantang kang isine sarapan kanggo mbah Suro. Gandeng rebutan ana ing sisihe kedung mau, sega kang digawa dening Nyi Sabrang numplak lan njegur ana kedung mau, Nyi Sabrang muntap marang begal kang ngadang lakune lan njaluk peksa apa kang digawa, mula teken sing dikecel dening nyi Sabrang digebugake marang begal mau. Durung nganti kena nang awake begal mau, teken direbut dening begal mau banjur diuncalake ana liya desa, karo ngucap "" teken kang dakuncalalke ana liya desa iku mbesuk bisa dadi pratanda yen desa kuwi suk yen ana rejane jaman tak jenengake desa ""Gondoriya,suk masyarakate bakal urip makmur salawase"". Nyi Sabrang uga ora gelem kalah mula banjur melu ngomong, "" aku uga arep menehi tetenger yen mbesuk ana rejane jaman desa iki tak jenengake desa Kedungpane, amarga sega sing tak gawa numplak lan jegur ing kedung. Begal mau banjur mlayu ninggalake Nyi Sabrang menyang desa liya kang diarani desa Jatibarang. Nyi Sabrang nerusake laku nyusul bojone menyang tegalan. Sauwise tekan lan ketemu bojone Nyi Sabrang banjur crita yen deweke mentas diadang begal kang ngrebut sarapan kang digawa. Mbah Sura nampa lan narima apa kang dikandhakake dening bojone mau. Wong loro mau banjur nggawe sarapan kanthi bakar pawetu ing tegalan kang ditandur karo mbah Suro."
27,"Cariyos punika kapendhet saking tlatah Dusun Sendangmulyo , kecamatan Tembalang Kota Semarang. Cariyos punika mboten dipun mangertosi kala punapa kadadosanipun , ananging ngantos sapunika masyarakat wonten ing tlatah punika taksih sami percados cariyos punika. Cariyosipun makaten. Rikala tlatah Sendangmulyo taksih sepen , taksih arupi wana kathah wit - witan ingkang ageng. Tiyang - tiyang menawi badhe kekesahan mboten wantun piyambakan , amargi mergi ingkang dipun liwati sepen tur mboten rata ugi menawi ndalu peteng ndhedhet. Kejawi kawontenan ingkang taksih sepen amargi taksih arupi wana , wonten ing papan punika ugi kathah begal , ingkang asring nyegat lan nyuwun kanthi peksa dumateng sinten kemawon ingkang ngliwati mergi punika. Pinuju ing salah satunggaling dinten , wonten ing papan punika , wonten rombongan ledhek liwat. Rombongan punika nembe kemawon wangsul saking tanggapan ing sak kidulipun Sendangmulyo. Suwau rombongan punika radi rangu - rangu rikala badhe wangsul ngliwati mergi punika , ananging mboten wonten mergi sanes , tur wekdal sampun saya dalu. Kamangka dinten ngenjang kedah ngayahi tanggapan wonten ing panggenan sanes. Golonging rembag , rombongan tetep wangsul dalu punika lan ngliwati mergi punika ugi. Mboten antawis dangu saking papan panggenan ingkang nanggap , wonten mergi rombongan ledhek dipun cegat begal. Sedaya ingkang dipun bekta dipun suwun kanthi rudhapeksa. Ananging rombongan punika mboten gampil maringaken punapa ingkang dipun bekta , awit sedaya wau minangka piranti lan asillipun anggenipun nyambut damel. Cekaking cariyos rombongan ledhek kawon , ingkang saya ndadosaken sedhih lan sungkawa , salah satunggaling Kenya saking rombongan ledhek wonten ingkang tiwas , nalika ndherek bandayuda ngukuhi punapa ingkang dipun bekta. Saksampunipun begal angsal punapa ingkang dipun kersaaken , begal kesah nilaraken rombongan ledhek punika tanpa nggadhahi raos welas. Rombongan ledhek sami bingung kados pundi caranipun mbekta wangsul jisimipun kenya ingkang tiwas punika , kamangka griyanipun tebih."
28,"wonten salah satunggaling rombongan ingkang mrayogaaken , saupami jisimipun kenya punika dipunsareaken wonten papan punika kemawon ? sak lajengipun pamrayogi punika dipun sarujuki, bilih jisimipun ingkang tiwas dipun sarekaken / dipun kubur wonten ing papan punika. Rombongan nglajengaken lelampahan malih. Sak sampunipun kedadosan punika wonten ing dinten tartamtu , menawi ndhalu watawis tabuh 01. 00 - 02. 00 wonten ing papan punika asring kapireng swanten gamelan. Lajeng masyarakat wonten ing sak kupenge tlatah punika percados bilih swanten gamelan punika asalipun saking kuburipun jogged ledhek punika. mila panggenan punika dipun wastani "" KUBURAN JOGED "". Leresipun papan punika wonten ing nglebetipun Lapangan Golf Sendangmulya , Tembalang , Semarang. Cariyos punika dipun andharaken dening : Bapak Nur Rohman , yuswa 67 tahun , ingkang dalemipun wonten ing Dusun Klipang / Dadapan Kelurahan Sendangmulya , kecamatan Tembalang , Semarang."
29,"Kacarita ana wong enom bagus tur gagah, jenenge Laksito. Laksito pegaweyane ngopeni jarane bupati Brebes. Kanjeng Bupati seneng karo asil kerjane Laksito sing sregep lan resikan. Ing sawijining waktu, kaya padhatan, Laksito menyang sawah saprelu golek suket kanggo pakane Gambir, jarane Kanjeng Bupati. ""Bi, nyong maring sawah disit ya!"" Laksito gemboran pamit karo Bi Ojah, bature Kanjeng Bupati sing lagi uprak-uprek ing pawon. ""Iya cah bagus, ati-ati yah?!"" bibine mangsuli karo isih ibut uprak-uprek, ora nglinguk maring Laksito. Nggawa arit karo karung, Laksito mlaku ngecak galengane sawah saprelu golet suket-suket sing rungseb tur ijo. Anjog ning lapangan, dheweke mbatin, ""Ehm, ning kene kyeeh sukete ijo-ijo nemen, mesti si Genta dokoh mangane. "" Terus Laksito wiwit mbabadi suket-suket sing ana ing ngarepane. Sapisan-pisan, Laksito ngusapi keringet ning batuke sing dleweran nganggo tangane. Laksito terus mbabadi suket kaya ora duwe kesel. Sawise olih suket sakarung kebek, Laksito kaya biyasane ngaso sangisore wit gedhe. Diombe banyu kendi sing digawa saka ngumah. Keringete gemrobyos seawak sekojur. Laksito leyeh-leyeh, gelelengan karo kipas-kipas nganggo godhong jati sing tiba sekang uwite. Nalika Laksito arep merem, dheweke weruh ana ula poleng sing ana mahkota emase ning endhase. Laksito dadi penasaran, ngetutna ula kuwe. Kanthi lon-lonan Laksito mlaku supaya ora diweruhi ula kuwe. Ula kuwe akhire mandheg neng rerungseban. Laksito melu mandeg. Mripate mentheleng mandengi ula poleng sing lagi nglungsumi. Pirang menit sabanjure, akhire kulite ula kuwe nglocop. Laksioto nyedhaki papan nggone ula mau nglungsumi ning ula kuwe lunga. Terus kulit ula poleng mau dening Laksito dijukut. Laksito banjur balik maning neng panggonan golek sukete lan nerusna pegaweane amarga paling ora kudu entuk rong karung kanggo makani Si Gambir. ""Uh, akhire rampung tur kebek juga. Balik ah, wis ngelih. "" laksito mbatin karo naleni karung loro kuwe. Sawise Laksito ngasoh sedelat banjur bali menyang omah. -~=oOo=~-."
30,"Kala rumiyin, Kudus arupi dhusun alit ing wewengkon kraton Majapahit. Salah sawijining dinten, wonten pedagang saking Cina asmanipun Sun Ging. Piyambakipun ahli ukir. Kawasisanipun sampun kawentar dumugi kraton Majapahit. Kalajeng dipuntimbali dening Sang Nata Kraton Majapahit kapurih ngukir rerenggan kraton. Kasilipun ngedap-edapi. Wusananipun, Sun Ging dipunparingi panggenan kangge ngedekaken perguruan ukir ing dhusun papan panggenanipun. Ing sakmangke, papanipun kasebat Sunggingan, tegesipun papanipun kaluarga Sun Ging. Ananging , carios sanes nyebataken bilih Sunggingan menika ateges ngukir/ nglukis. Juru sungging ateges ahli nglukis/ ngukir. Ingkang nggadhahi menika Ling Sing pedagang saking Cina. Sunggingan saya ngrembaka ekonominipun ngantos dumugi Kraton Islam Demak Bintoro ingkang langkung caket tinimbang Kraton Majapahit. Raden Patah minangka natanipun ngutus Syekh Jafar Shodiq, ulama ageng saking Persia kanthi ancas ngislamake Sunggingan. Syekh Jafar Shodiq kairing para santri dumugi gapura kanthi ornament Hindu warisan Majapahit. Ing gapura menika, Jafar Sodiq ngajak para warga sakkupengipun kapurih ngrasuk agami Islam. Caranipun ngajak kanthi alus. Gandheng para warga ngrasuk agami Hindu, Japar Sodiq ngasta lembu gapura kasebat. Masyarakat kepincut ndhatengi awit lembu menika minangka Dewanipun. Boten dangu, saperangan warga sampun ngrasuk agami Islam, kalebet Sun Ging/ ling Sing (sakmenika jalan Kyai Telingsing). Ing wasana, Jafar Sodiq ngedekaken masjid sakcelakipun gapura ing dhusun menika. Bangunan mesjid dipunrengga kanthi rerenggan lempengan sela cemeng (batu hitam ) saking Baitul Maqdis ing Yerussalem, Palestina. Saking nami Baitulmaqdis menika nami dados name Kudus ingkang tegesipun suci. Saya dangu mesjid kasebat kawentar kanthi nami mesjid Kudus (mesjid ingkang karengga lempengan watu Al Kuds/ watu suci). Kanthi wontenipun mesjid Al Kuds lan ngedekaken pesantren , saya kathah masyarakat njaban kitha ingkang nggadhahi ancas ngaji lan maneka warni pedamelan saya ngrembaka (dagang, tetanen, ngukir, lsp). Dhusun Sunggingan ingkang dipunrintis dening Ling Sing dados kitha lan pusat pesantren kawentar kanthi sebatan Kudus. Syekh Jafar Sodiq misuwur kanthi sebatan Sunan Kudus."
31,Gapura ingkang kaginakaken syiar Islam dening Jafar Sodiq pranyata dados salah satunggaling ciri khas kitha Kudus inggih menika Menara Kudus.
32,"Miturut cerita turun temurun, jeneng Bagelen (Purworejo) ana wiwit jaman biyen yaiku Medangkamulan utawa Medang Gele utawa Pagelen, lan kang mangku pamarintahan Sri Prabu Kandiawan. Sri Prabu Kandiawan nduweni putra lima. Putra sulung, Sri Panuwun, ahli pertanian lan pamarintahan, mangku pamaintahan ana ing nagari bagian Medang Gele (Pagelen). Putra kapindho, Si Sendang Garbo, ahli perdagangan, mangku pamarintahan ing dhaerah Jepara. Putra kaping telu, Karungkala, mangku pamarintahan ing Prambanan. Putra kaping papat, Sri Petung Laras utawa Tunggul Ametung, mangku pamarintahan ing Kedhiri. Kang bungsu Sri Djetayu mangku pamarintahan ing Kahuripan. Medangkamulan minangka nagari kang aman, tentrem lan makmur, kapimpin dening raja kang adhil lan jujur. Sri Prabu Kadiawan seda lan si sulung Sri Panuwun munggah nata. Prabu Panuwun nduweni putra loro, ananging nandhang cacat kabeh. Sang Prabu sedhih lan semedi tapa brata nyuwun kanugrahaning dewata. Prabu Panuwun pikantuk petunjuk gaib, kudu menyang salah siji sendang ing Somolangu. Ana ing Somolangu Prabu Panuwun nggarwa putri saka Kyai Somolangu, lan dianugrahi putri kang aran ""Raden Rara wetan"" kang mengkone karan ""Nyai Bagelen"" pewaris dhaerah Bagelen. Sakwise ngancik dewasa, Raden Rara Wetan kagarwa dening Pangeran Awu Awu Langit ing dhaerah Ngombol. Amarga Sri Panuwun pindhah ana ing Hargopura (Hargorojo), Pangeran Awu Awu Langit sing nggantekake ana ing Bagelen. Pamarintahan Pangeran awu Awu Langit ing Bagelen ndadekake pertanian maju saka asil panen pari ketan wulung lan kedhele. Panguripane Pangeran awu Awu Langit lan Nyai Bagelen makarya dadi tani lan nenun. Pangeran Awu Awu Langit lan Nyai Bagelen kanugrahan putra tiga. Putra sulung aran Raden Bagus Gento, putra kapindho lan putra katelu aran Raden Rara Taker lan Raden Rara Pitrah. Ing sawijining dina Slasa Wage, nalika Nyai Bagelen lagi nenun, puta putrine dolanan ora adoh saka dheweke nenun. Nyai Bagelen kaget amarga kok dudu putrine kang lagi nyusu ananging kok malah anak lembu."
33,"Nyai Bagelen bingung lan nakokake marang Pangeran awu Awu Langit kang lagi milih bibit ketan wulung. Pangeran Awu Awu Langit mangsuli sinambi geguyonan, ndadekake Nyai Bagelen rada pegel atine. Piranti tenun disorogake, isi lumbung pari dan dhele padha pating cecer. Lumbung pari diuncalake adoh, kesangkut ana ing wit wringin ing desa Krendetan lan ana kang tiba ana ing desa Penatak )Somorejo). Sepira kagete Nyai Bagelen nalika nemokake putrine tiwas ana ing cedhak lumbung. Prastawa iku ndadekake Pangeran Awu Awu Langit duka, lan netepkae mulih ana ing dherah asale lan seda ing desa Awu Awu. Nalika keprungu menawa Pangeran Awu Awu Langit seda, Nyai Bagelen ngucap wasiyat marang putra sulung Raden Bagus Gento, kabeh putra wayah lan keturunane ora kena lunga dol tinuku lan nganakake hajad ana ing dina pasaran Wage, amarga dina pasaran iku dianggep dina naas. Tumrap warga masyarakat Bagelen pantang nanem kedhele, ngingu lembu lan nganggo klambi kaya Nyai Bagelen nalika nggarapsari yaiku, kain lurik, kebaya gadhung mlati lan kemben bangau tulis. Sakwise nekakae wasiyat, Nyai Bagelen mlebu kamar lan ilang tanpa tilas. Sateruse Raden Bagus Gento munggah nata ing Bagelen. Ing komplek petilasan Nyai Bagelen ana peninggalan sejarah Budha arupa stupa-stupa cacah sanga kang dilindungi dening Undang Undang nomor taun 1992 babagan barang cagar budaya."
34,"Miturut cariyos rakyat saking dhusun Kesesi ( dhaerah Pekalongan ), wonten tiyang ingkang sekti mandraguna kang asma Ki Ageng Cempaluk. Ki Ageng Cempaluk kagungan putra kang asma RadenBahureksa. RadenBahureksa awit alit sampun ketingal kapinteranipun amargi wiwit alit RadenBahureksa sampun dipungembleng kanthi ajaran - ajaran kang leres lan dipunbimbing kangge emut lan nyaketaken piyambakipun dhumateng Gusti Allah ing pangajab menawi sampun ageng saged ngabekti dhumateng kaluwarganipun lan dados priyantun ingkang luhur. Ki Ageng Ceempaluk ndhawuhi RadenBahureksa ngapdi wonten ing praja Mataram. Dumugi Mataram Sultan Agung ( Sultan Mataram ) ngeparengaken RadenBahureksa ngapdi ing praja Mataram kanti sarat bilih RadenBahureksa kedah saged mbendung lepen Sambong. RadenBahu nyagahi sarat menika lan enggal - enggal tindak dhateng lepen Sambong. Sasampunipun dumugi lepen Sambong , piyambakipun mersani bilih wonten ing mriku kedadosan bena ageng, kamangka mboten jawah. Lajeng RadenBahu nglampahi tapa lan nywun pitulungan dhateng Gusti Allah. Mboten dangu lajeng piyambakipun dipun godha dening ratu sawer ingkang ageng sanget lan badhe nyerang RadenBahu lan kedadosan perang ingkang ageng antara kekalihipun. Ing pungkasan ratu sawer saged dipunkawonaken. Ratu sawer nyuwun dipun apunten lan mboten dipun pejahi. RadenBahu kersa maringi apunten kanthi sarat bilih ratu sawer kedah mbiyantu ngrampungaken bendungan lepen Sambong. Mboten dangu ewon sawer medal saking sarangipun kangge mbiyantu ngrampungaken bendungan kalawau. RadenBahu kondur dhateng Mataram, sowan Sultan Agung lan matur menawi sampun kasil mbendung bendungan kalawau. Sultan Agung lega manahipun. Sasampunipun menika RadenBahu dipunparingi tugas malih kangge mundhut putri ing dusun Kali Salak, kang badhe dipun dadosaken garwa dening Sultan Agung. RadenBahu sagah lan nyuwun pamit badhe bidhal ing dhusun Kali Salak. Dumugi dhusun Kali Salak RadenBahu mapag putri kang asma Rantamsari, nanging piyambakipun mboten purun dipun garwa dening Sultan Agung. Piyambakipun malah tresna dhumateng RadenBahu. Lan kekalihipun sami kesengsem. RadenBahu mboten tentrem manahipun amargi Rantam Sari badhe dipun pundhut garwa dening Sultan Agung."
35,"Kekalihipun sarujuk badhe ngapusi Sultan Agung kanthi mundhutaken putri saking dhusun Kalibeluk kang asma Endang Wuranti kang nggadhahi ibu sadeyan serabi. Sasampunipun dipunsowanaken dhateng Sultan Agung, Endang Wuranti mboten saged atur wangsulan dhateng pitakenan - pitakenanipun Sultan Agung. Sultan Agung kraos menawi piyambakipun dipun apusi dhening RadenBahu. Rumaos kuciwa, Sultan Agung badhe mbales dhateng RadenBahu, kanthi cara ndhawuhi RadenBahu mbikak wana Gambiran. Tugas kalawau nggadhahi tujuan supados RadenBahu dipun tedha kewan galak. Ing sawijining dalu, sasampunipun sedaya prajurit sami tilem, RadenBahu tasih mikir kadospundi caranipun mbikak wana kalawau. Lajeng piyambakipun dipunrawuhi dening ramanipun lan ndhawuhi supados tapa ing ngandhapipun wit Gorda. Sanadyan dipun ganggu dening makhluk kang awon kadosta ratu siluman piyambakipun mboten ebah. Ratu siluman pitados sanget menawi pedhang pusakanipun sampun leres tumancep wonten ing lambungipun RadenBahu. Nanging wonten kedadosan aneh. RadenBahu mboten dhawah saking tapanipun, malah pedhang kalawau ingkang dhawah lan ratu siluman kalawau ugi dhawah lan ngrintih kesakitan, mireng pasambatipun ratu sawer, radenBahu maringi sarat menawi kepingin luwar saking sakit menika, piyambakipun kedah purun paring pambiyantu kangge mbikak wana Gambiran. Sasampunipun angsal pertandha, ratu siluman nedahaken menawi wana Gambiran menika saged dipun bikak. Lan wana kalawau kasil dipun bikak lan dipun paringi nama "" PEKALONGAN ""."
36,"Sunan Bonang nalika miyos asma Maulana Makdum Ibrahim. Miyos ing Tuban Jawa Timur tahun 1465. Panjenengan putra Sunan Ampel sing pidalem ing Surabaya. Nalika isih timur Makdum Ibrahim diutus dening ramane nderek nyebarake agama Islam ngarah mengulon. Sawise tekan alas Kemuning supaya manggon ing kono. Krana kuwi Panjenengane enggal tindak ngulandara ngarah mangulon. Tindake ngasta kebo lanang. Pirang-pirang dina suwene Panjenengane tindak tanpa leren diiring kebo lanang lan santrine. Tekan sawijining panggonan ora ngerti sebab musababe kebo lanang sing diasta mati. Amarga kebon klangenane mati Makdum Ibrahim krasa susah. Panjenengane enggal nyenyuwun ing ngarsane Allah kang Mahakuasa, bebarengan kuwi Panjenengane antuk prentah supaya netep ing alas Kemuning kuwi yaiku panggonan matine kebo sing diasta. Ing tembe mburi amarga kebone mati ing kono panggonan kuwi dijenengake desa Bonang, saka tembung kebo lanang. Panjenengane wiwit mertapa ing sadhuwure watu. Manut crita watu kang kanggo mertapa Makdum Ibrahim iki isih bisa dideleng ing bukit Bonang, manggon ing sajroning wewangunan omah sing akeh ditekani para peziarah. Ing watu mau katon lekukan sing wujude kaya tilas tlapak manungsa sing diyakini dening warga kono dadi tilas tlapak Makdum Ibrahim nalika sujud ing ngarsane Gusti Allah SWT. Tilas tlapak ing watu kuwi sing nganti saiki diarani Pasujudan Sunan Bonang. Pangulandarane Makdum Ibrahim krana nyebarake Agama Islam, mula saben ketemu wong diajak mlebu agama Islam. Kanggo ganepi saranane dakwah banjur yasa masjid ing desa Bonang kuwi. Miturut cerita gawene kanthi sak lapan cepet banget gumunake para warga, banjur padha niat meguru marang Sunan Bonang. Suwe-suwe santrine akeh ora mung saka sakupenge Bonang wae nanging uga saka sanjabane daerah Bonang kono. Wiwit saka pesisir Banyuwangi tekan pesisir Cirebon. Antara liya saka pulo Madura, Pasuruan, Gresik, Tuban, Demak, Semarang, tekan ing Cirebon lan panggonan-panggonan pesisir lor liyane. Nalika yuswa 30 taun dadi wali kang sinebut Sunan Bonang."
37,"Kira-kira abad ka-16 tahun 1530-an, Maulana Makdum Ibrahim utawa Sunan Bonang katimbalan Gusti. Apa karana karomah lan kawicaksananne apa karana minangka guru besar agama Islam, sawuse wafat lan dipethak dening para santrine ana padudon rame antarane para santri babagan panggonan sing pas kanggo memethak Sunan Bonang. Nganti ana kedadean; santrine saka Madura ndudah lan gawa jasad sunan Bonang menyang Madura nanging konangan santri saka Tuban. Banjur dadi padudon lan rebutan jasad mau ana ing sandhuwuring prahu ing segara. Sajroning rebutan kuwi santri saka Madura bisa ngganduli morine dene santri saka Tuban bisa nggawa mlayu jasade banjur dikafani maneh. Sawuse kuwi padha nutugake laku dhewe-dhewe, santri saka Madura enggal methak kafan mori sang Sunan ing pulo Madura. Dene santri saka Tuban banjur enggal methak ing Tuban. Saiki panggonanne ana ing Masjid Agung Tuban. Saka kedadean kuwi nganti tekan saiki makam Sunan Bonang dipercaya ana telung panggonan, yaiku ing desa Bonang kecamatan Lasem kabupaten Rembang, ing desa Sukorejo Tuban lan ing Batu Ampar kabupaten Sampang pulo Madura."
